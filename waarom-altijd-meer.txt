---
title: Waarom altijd meer?
date: 2023-04-26
language: nl
---

Ik zit in 4VWO en ik doe het NT (Natuur en Techniek) profiel. Dat betekent dat mijn vakkenpakket bestaat uit natuurkunde, scheikunde, NLT, Duits, Nederlands, Engels, informatica en wiskunde B. Volgens sommigen is dit het "moeilijkste" pakket[^1].

Ook volgens mijn decaan is dat zo. Eind vorig jaar kregen we van hem voorlichting over onze profielkeuze. Hij begon met uitleggen wat elk profiel inhield. Daarbij benadrukte hij dat elk profiel gelijk was en het niet uitmaakte, welk profiel je deed, maar dat je moest doen wat het best bij je paste. Vervolgens blijkt uit de volledige rest van zijn verhaal dat hij eigenlijk NT het best vindt en CM het makkelijkst, en dat hij het liefst ziet dat iedereen NT doet.

Ik snap dat niet. Ik snap niet dat iedereen de hele tijd maar "hoger" wil[^2]. Ik heb zelf NT gekozen omdat natuurkunde mijn favoriete vak is, terwijl CM me helemaal niet ligt omdat ik niet van talen en kunst houdt. Een aantal van mijn vrienden hebben echter juist wel CM gekozen, omdat ze van kunst/talen houden en minder van technischere vakken. Ik denk dat ze met genoeg inzet ook NT hadden aangekund, maar daar zouden ze helemaal niet blij van geworden zijn. Kortom, je zou het profiel moeten doen dat het best bij jou en je interesses past, niet het "hoogste" dat je aankan.

En ik zie nu hetzelfde weer gebeuren bij de voorlichting over een vervolgopleiding/studie. In principe leidt het VWO tot *zowel* het HBO als het WO (universiteit). In alle voorlichting wordt echter het HBO alleen maar als alternatief voor het WO, of als beste een tussenstap naar het WO weergegeven.

Maar wat nou als je helemaal geen ambitie hebt om naar de universiteit te gaan? De universiteit is heel theoretisch. Je doet er onderzoek en leert theorie en je hebt bijna altijd een tweede opleiding/master nodig voordat je een baan kan doen, terwijl je op het HBO een vak leert. Persoonlijk zou ik liever naar het HBO gaan om een docentenopleiding te volgen dan dat ik onderzoek ga doen op de universiteit, en ik ken een aantal klasgenoten die daar exact hetzelfde in staan. Het HBO is ook gewoon een "eindpunt", net als het WO. Het is niet een "tussenstap" of "alternatief".

Mijn zusje is nu ook aan haar profielkeuze toe. Net als ik zit zij op het VWO (nu in de 3rde). Haar eerste keuze was NG op VWO niveau. CM ligt haar ook wel, maar ze heeft een hekel aan Duits, dus dat was geen optie voor haar.  
Onze school biedt ook een speciaal vak aan genaamd BSM, waarmee je eindexamen kan doen in sport. Dit past heel goed bij haar, want ze is van plan circusartiest of sportdocent te worden. Helaas biedt de school dit alleen aan op de havo.

Dus, ze  heeft besloten dat ze graag naar de havo wil en daar CM[^3] wil doen met BSM. Ik denk zelf dat dit een hele slimme keuze is, omdat ze iets gaat doen waar ze blij van wordt en dat goed bij haar past. In de ogen van onze decaan gaat ze echter van een van de "hoogste" profielen op VWO naar het "laagste" profiel een niveau lager: paniek! Hoewel Lize meerdere keren heeft aangegeven dat ze geen ambitie heeft naar de universiteit te gaan en dat ze graag iets met sport wil gaan doen na de middelbare, probeert hij haar toch krampachtig over te halen op het VWO te blijven. Je wil toch het "hoogste" uit jezelf halen?

Nu is mijn vraag: Waarom altijd meer?

[^1]: Maar dat is natuurlijk subjectief, want CM (Cultuur en Maatschappij) lijkt me veel moeilijker. Je moet dan verplicht zowel Duits als Frans doen en daarnaast ook nog eens kunst. Niks voor mij.

[^2]: Ik weet dat ik makkelijk praten heb, omdat ik zelf in het "hoogste" profiel zit. Ik heb NT puur gekozen omdat natuurkunde en wiskunde mijn favoriete vakken zijn, niet omdat ik de drang had een "beter" vakkenpakket te hebben.

[^3]: Op de havo is alleen Frans verplicht bij CM, Duits niet.
